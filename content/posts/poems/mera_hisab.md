---
title: "मेरा हिसाब कर दो "
author_name: "Urvashi Sharma"
author_avatar: "images/author/urvashi/urvashi_udaipur.jpg"
author_url: "/about"
date: 2021-09-18
postcover:
    image: "images/poems/mera_hisab.jpeg"
    imagealt: "मेरा हिसाब कर दो "
cover:
    image: "images/poems/mera_hisab_square.jpeg"
    alt: "dry rose"
categories: ["Poems"]
tags: ["people", "emotional", "hindi"]
excerpt: "एकांत के प्रतिबिंब"
---
<center>

खत लिखे थे सैकड़ों उनका जवाब आया नहीं,<br> 
लो गया एक और अरसा, लौट तू पाया नहीं।<br> 
पढ़ने को कुछ ना बचा गर, बंद अब ये किताब कर दो।<br> 
अंब जुदा जब हो रहे हो, तुम मेरा हिसाब कर दो।

फूल तुमने एक दिया था मोगरे का याद है?<br> 
फूल को जुल्फों में मैने था सजाया याद है?<br> 
फूल को वापिस रखो, इन जुल्फों को आजाद कर दो।<br> 
मुद्दतें सी हो गई हैं, अब मेरा हिसाब कर दो।

छुपके तुमको देखती थी खिड़कियों की आड़ से,<br> 
मुझसे मिलने आते थे तुम पीछे के किवाड़ से।<br> 
खिड़कियां बंद हो चुकी, तुम बंद वो किवाड़ कर दो।<br> 
जा रहे हो, जाते-जाते, बस मेरा हिसाब कर दो।

ना जुदा होंगे कभी हम, वादा ये सच्चा किया,<br> 
सब वहम था, कल्पना थी, तोड़ कर अच्छा किया।<br> 
कसमें वादे सब यूँ ही थे, सब मिटा के खाक कर दो।<br> 
भूल कर सब झूठे नग़मे, तुम मेरा हिसाब कर दो।

हृदय से हम पूर्ण थे, फिर प्रेम आधा क्यूँ किया?<br> 
विरह रस जब घोलना था, झूठा वादा क्यूँ किया?<br> 
स्मृति अवशेष हैं इनको जला के राख कर दो।<br> 
कर रही हूँ मिन्नतें अब तुम मेरा हिसाब कर दो।

तकिये के कोने भिगोते मेरे आंसू आज भी,<br> 
मेरे आंचल में लगी है तेरी खुश्बू आज भी।<br> 
है किताब में रखा सूखा वो फूल आज भी,<br> 
फर्श पर चिपकी तेरे पैरों की धूल आज भी!<br> 
मेरे ख्वाबों मे वो प्रेमी छुप के मिलते आज भी,<br> 
हैं मुस्कुराते आज भी, आंसू बहाते आज भी।

आज लौटा दो ये सब कुछ, काम ये नायाब कर दो।<br> 
तुम मेरा हिसाब कर दो, बस मेरा हिसाब कर दो।

</center>