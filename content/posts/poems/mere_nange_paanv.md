---
title: "मेरे नंगे पांव"
author_name: "Urvashi Sharma"
author_avatar: "images/author/urvashi/urvashi_udaipur.jpg"
author_url: "/about"
date: 2023-07-17
postcover:
    image: "images/poems/mere_nange_paanv.jpg"
    imagealt: "मेरे नंगे पांव"
cover:
    image: "images/poems/mere_nange_paan_square.jpeg"
    alt: "footprint."
categories: ["Poems"]
tags: ["life", "emotional", "hindi"]
excerpt: "जीवन के अनुभव और मेरे नंगे पांव"
---
<center>

बारिश के पानी से भर आई गलियां, गोते लगाती वो कागज़ की नाव,<br> 
गीले धरातल पर मिट्टी से सनकर नक्शे बनाते मेरे नंगे पांव।

गर्मी की छुट्टी और तपती दुपहरी, आंख-मिचौली करते धूप और छांव,<br>
जलती-सी फर्श पे करते तमाशे, जल-भुन जाते मेरे नंगे पांव।

छोटी-सी गुड़िया के सपने सलोने, परदेस जैसा है बाजू का गांव,<br>
टीका और बिंदी और छन-छन छनकती पायल का तरसें मेरे नंगे पांव।

बचपन की ख्वाहिश बस खाना - खिलौना, टॉफी, मिठाई और मेले का चाव,<br>
पापा के दफ़्तर से आने की ख़ुशी में दौड़ लगाते मेरे नंगे पांव।

रंग जवानी का लाल - सुनहरा, बढ़ती अभिलाषा, बदलते से भाव,<br>
ताल से ताल मिलाकर थिरकते, उछलते, मचलते मेरे नंगे पांव।

प्रेम की महफ़िल का पहला सा नगमा, पहली सी धुन, वो पहला अनुराग,<br>
साक्षी कर अग्नि को लेते हैं फेरे, वचन निभाते मेरे नंगे पांव।

जीवन की नैया, सुख - दुख की ढैया, फूलों सी खुशियां और कांटों के घाव,<br>
मासूम बच्चे से नाज़ुक हैं लेकिन, जीवन से लड़ते मेरे नंगे पांव।

</center>