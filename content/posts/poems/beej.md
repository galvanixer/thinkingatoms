---
title: "एक बीज की कहानी"
author_name: "Urvashi Sharma"
author_avatar: "images/author/urvashi/urvashi_udaipur.png"
author_url: "/about"
date: 2024-09-29
postcover:
    image: "images/poems/beej.jpeg"
    imagealt: "एक बीज की कहानी"
cover:
    image: "images/poems/beej_square.jpeg"
    alt: "seed"
categories: ["Poems"]
tags: ["life", "motivational", "hindi"]
excerpt: "एक बीज के संघर्षों की कहानी"
---
<center>

छठा सर्द का अंधियारा, सुन्दर बसन्त जब आया,<br>
खिली क्यारियां फूलों की, तितली ने पंख फैलाया।<br> 
कोने में एक फूल खिला था, लाल था जिसका रंग,<br> 
फूल ने छोटा बीज गिराया, खोल के अपने पंख ।

कोने में निर्जीव पड़ी थी, छोटी सी वो चीज,<br> 
सही समय की राह देखता नन्हा सा एक बीज।<br> 
धूल में जैसे लुप्त हो गई उसकी हर पहचान,<br>
नव जीवन की आस लगाती नन्ही सी वो जान। 

सूर्य का पलड़ा भारी हुआ, आकाश से बरसी आग,<br> 
आया गर्मी का मौसम और गया वसन्त का राग।<br> 
बीज ने मिट्टी में छुपकर देखा ये सारा खेल,<br> 
सूरज के सब अग्नि-बाण चुपचाप गया वो झेल।

फिर आया सर्दी का मौसम, बर्फ की बिछ गई चादर,<br> 
सन्नाटा हर और था छाया, वीराना था मंजर,<br> 
शांत रहा वो बीज मृदा में अपनी आंखें मूंद,<br> 
शीत लहर को सहता रहा वो पड़ा रहा मृत-रूप ।

सूरज की कुछ किरणों ने आकाश में ली अंगड़ाई,<br>
हल्का हल्का ताप बढ़ा और शीतलहर गरमाई।<br>
मिट्टी में जीवन सा जागा, हुआ सर्दी का अन्त,<br> 
नवजीवन आगोश में लेकर, फिर से आया बसन्त ।

सुन जीवन संगीत बीज ने खोली अपनी आँखें,<br> 
जुटा के अपनी पूरी ताकत लगा खोलने बाहें।<br>
मिट्टी से फिर निकली फूटकर हरे रंग की धारा,<br> 
बीज के संघर्षों से उपजा नन्हा पौधा प्यारा।

कितना सुंदर था वो मंजर, नवजीवन, नवगीत,<br> 
हर मौसम को हरा बीज के धैर्य ने पाई जीत।<br>
ठीक किया ए बीज जो तुमने कभी ना मानी हार,<br> 
धैर्य, परिश्रम, जिद से पाया जीवन का उपहार।

</center>