---
title: "मियां मुसद्दीलाल"
author_name: "Urvashi Sharma"
author_avatar: "images/author/urvashi/urvashi_udaipur.jpg"
author_url: "/about"
date: 2024-10-01
postcover:
    image: "images/poems/miyan.jpeg"
    imagealt: "मियां मुसद्दीलाल"
cover:
    image: "images/poems/miyan_square.jpeg"
    alt: "miyan ji"
categories: ["Poems"]
tags: ["people", "funny", "hindi"]
excerpt: "तथाकथित फेमिनिस्ट पुरुषों पर कटाक्ष"
---
<center>

धन दौलत शोहरत के मालिक एक थे प्यारेलाल,<br>
हंसते गाते जीवन में बस रह गया एक मलाल।<br>
प्यारे जी बन चुके अभी तक छः कन्या के बाप,<br>
एक पुत्र भी ना मिल पाया, हाय रे उनके भाग।

बदले कैसे भाग, उन्होंने कर लिए जंतर-मंतर,<br>
कौन बढ़ाएगा अब उनके वंश को आगे चलकर।<br>
ईश्वर से फिर सुनी गई ना उनकी चीख पुकार,<br>
आखिर उनको प्राप्त हुआ एक बेटे का उपहार।

जन्मा उनके आंगन में एक नन्हा बाल गोपाल,<br>
जिला जोधपुर, गांव रामपुर, नाम मुसद्दीलाल।<br>
सुंदर और सुशील कि मियां दिखने में टिप-टॉप,<br>
खेलकूद में आगे, उस पर कर लिया कॉलेज टॉप।

पढ़ने में भी तेज, मुसद्दी भाषण में भी आगे,<br>
सब ने बोला, वाह री किस्मत, भाग्य पिता के जागे।<br>
प्यारेलाल जी बोले, बेटा बहुत बज गया डंका,<br>
पूरी करो पढ़ाई और अब तुम्हीं संभालो धंधा।

इतना सुनकर मियां जी की उड़ गई सब बेफिक्री,<br>
सोचे थे कि अभी तो लेंगे MBA की डिग्री।<br>
कैसे करूं पढ़ाई, पिताजी निकले बड़े ही क्रूर,<br>
क्षण भर में ही कर दिए मेरे सपने चकनाचूर।

खाना-पीना छोड़ मुसद्दी करने चले बवाल,<br>
अपनी जिद मनवा ही लेंगे मियां मुसद्दीलाल।<br>
प्यारेलाल जी देख ना पाए अपने पुत्र की पीड़ा,<br>
जाओ बेटा, कर लो पूरा MBA का कीड़ा।

MBA में मियां जी ने किया एक दिन रात,<br>
भाषण में भी सबसे आगे उनके नए विचार।<br>
अपने नए विचारों से वो फेमिनिस्ट कहलाए,<br>
फेमिनिज्म के चक्कर में वो हर लड़की को भाए।

हर लड़की को देखे क्यों जब नजर एक में डूबी,<br>
जिला बॉम्बे, क्षेत्र बांद्रा, नाम था उसका रूबी।<br>
रूबी जी को देख के मियां हो गए प्रेम में पागल,<br>
ब्याह करेंगे रूबी जी से, हो जाए चाहे दंगल।

पहली फुर्सत में मियां ने झटपट कॉल लगाया,<br>
माता-पिता को अपने दिल का सारा हाल सुनाया।<br>
इतना सुनकर माथा पकड़े बैठे प्यारेलाल,<br>
स्त्रीवाद में फंसे हमारे पुत्र मुसद्दीलाल ।

उधर मुसद्दीलाल ने फिर ना देखा दाएं-बाएं,<br>
ब्याह रचाकर रूबी जी को अपने घर ले आए।<br>
पहले ही दिन सुबह-सुबह रूबी जी बोली आकर,<br> 
चाय कड़क पीती हूं , लेकिन कम ही रखना शक्कर।

मियां जी कुछ समझ ना पाए बोले फिर सकुचाकर,<br>
सुबह-सुबह ही जोक? डार्लिंग वाह तुम्हारा ह्यूमर!<br>
रूबी बोली, ओहो डार्लिंग! किसने किया मजाक?<br>
सुबह से अब तक चाय ना आई, कब के बज गए आठ।

मियां जी भी समझ ना पाए अब तक ये सिचुएशन,<br>
फेमिनिज्म ने कर दिया बाबा बहुत बड़ा कंफ्यूजन।<br>
क्या मजाक करती हो डार्लिंग? वो बस थी स्पीच।<br>
फेमिनिज्म क्या होती है सचमुच की कोई चीज?

रूबी बोली, झूठे मुसद्दी! तुमने किया था वादा,<br>
घर के सारे काम करेंगे बांट के आधा-आधा।<br>
मैंने उठकर कपड़े लगाए, मैं ही पानी लाई,<br>
चाय बनाओ पहले तुम, फिर करना साफ-सफाई ।

चाय बनाने चले मियां जी, बोले जाते-जाते,<br>
भूल हो गई भारी मुझसे, माफ करो हे माते।<br>
बड़ी-बड़ी बातें करके मैंने जो तुम्हें फंसाया,<br>
ऐसी तैसी फेमिनिज्म की, कैसा मैं पगलाया।

अपने ही पैरों में उलझा अपना बिछाया जाल,<br> 
फेमिनिस्ट बनने को चले थे मियां मुसद्दीलाल।

</center>